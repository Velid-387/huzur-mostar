# Sreća je znati uživati u procesu

## Čitav je život jedan proces

### Početak

Bajkovite priče obično započinju sintagmom 'nekada davno'. Ova priča i bajka upravo na tom mjestu, u samom uvodu, dijele zajednički početak. Iako ova priča nije bajka, bajkoviti obrisi se naziru u svakom njenom retku. 
Ova priča je jedna apsolutna životna priča kada se u biću intenzivirala potreba za ravnotežom želje i stvarnosti, potreba za ravnotežom mašte i realnosti.
Ova priča počinje ljubavlju prema sebi, prirodi, cvijeću, drugim ljudima i sreći, sopstvenoj i društvenoj.
Ova priča se zove Huzur.

### Ime
Jedna od definicija imenice 'ime' glasi: 
"Ime je oznaka (riječ) koja označava osobu, stvar, mjesto ili proizvod, a koristi se za razlikovanje jednog od drugog."
Ma kolika bila ljubav prema maternjem jeziku kao i silno bogatstvo istoga, prvim čitanjem opisa značenja riječi Huzur (riječ turskog porijekla, mir, spokoj), priča je dobila svoje ime. Želja za ličnim i opštim mirom u svim dimenzijama života je konstantna težnja bića. A riječ koja na najadekvatniji način definiše ovu konstantnu težnju jeste riječ 'huzur', riječ kao jasna razlika jednog od drugog.

Zanimljivost:
Mnogi su ljudi u prethodnom periodu potvrdili da su upoznati ili da u potpunosti znaju značenje riječi 'bihuzur', ali za riječ 'huzur' malo ko da je čuo. Iako je pismena razlika samo u dvoslovnom prefiksu "bi", a u samom značenju potpuna, riječ koja ima negativnu konotaciju je naišla na dobrodošlicu i postala ravnopravnim dijelom svakodnevne komunikacije. 
Samim tim popularizacija riječi 'huzur' i njeno češće korištenje u današnjim dinamičnim životnim tokovima je i više nego poželjna.

Huzur predstavlja mir u svim dimenzijama života.
Huzurlu insan je ispunjen čovjek, spokojan, emotivno i tjelesno zdrav.
Onaj koji je spoznao da materijalno nije odrednica vrijednosti, koji je pronikao u srž duhovnosti, zavolio sebe, svoje unutarnje ja i stvorio apsolutnu ravnotežu u svom mikrosvijetu.
Huzur kao ravnoteža duše, osjećanja, ravnoteža želja i stvarnosti, mašte i realnosti.
Huzur kao iskonska sreća, jer čovjek može biti miran iako nije sretan, ali ne može biti sretan ako nije miran.

### Upoznavanje

Spoznajom bilo čega u životu ispisuju se listovi nove priče, ispunjene svim osobinama, težnjama i željama, koje posjeduje onaj koji čita tu priču. Huzur priča je priča ispunjena radošću, bojama, kreativnošću, inspiracijom i sretnim ljudima. Svako onaj ko na bilo koji način poželi svojim bićem postati dio huzur priče, ostavlja svoj lični trag na njenim stranicama, svjesno ili nesvjesno. A ljepota u cijeloj priči leži u trenutcima kada svako biće osjeti svoj momenat sreće, bilo da ga izgovori riječima, pokaže osmijehom ili zagrljajem ili ga jednostavno odluči zadržati za sebe. 
Da svako huzur biće ima, osjeti i prepozna svoj trenutak sreće u svakom danu.

### Sreća

Pored zahvalnosti postoji još jedna riječ koja svojim šarenim spektrom boji dosadašnju huzur priču, a ime joj je sreća.
Mnogo toga je rečeno i napisano o sreći, a svako na svom putu traži svoju ličnu.
Ono što je huzur priča do sada uspjela ispričati i spoznati o sreći, a da se može riječima prenijeti onima koji čitaju ovu priču jeste da je sreća znati uživati u procesu. Ma koliko izgledali (ne) bitni i (ne) veliki svakodnevnicu ispunjavaju raznorazni procesi, od ustajanja i kretanja u novi dan, kalkulisanja dnevnih obaveza, ispijanje kahve, šetnje, i svega onoga što stane u svakodnevnicu.
Tragati za trenutkom sreće, u bilo kom dijelu svakodnevnih procesa čijim smo dijelom, znači biti sretan.

---

*Do sljedećeg bloga da svako biće huzur bude i huzur nađe.* 