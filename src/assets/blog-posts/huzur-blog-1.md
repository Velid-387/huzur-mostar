# Mala velika godina dana

## Krug se zatvara da se novi otvori

### Jesen

"Sve što možeš zamisliti, možeš i ostvariti."
Zvuči predobro da bi bilo istinito, a u isto vrijeme i preprivlačno da bi se želja tek tako odbacila.
Želja za huzurom je davno prerasla u ideju, ali je čekala pravo vrijeme za konkretizaciju sa realnim planovima i koracima ka realizaciji.
Bliski, iskreni i pozitivni ljudi su pored početnog kapitala najbitniji faktor na putu realizacije jedne ideje.
Razgovaralo se dugo, otvarale se raznorazne opcije, pokušavala se ideja što realnije predstaviti prvim huzur ljudima, dijelom je bilo uspješno, dijelom i nije, ali nema veze, bit će jasnije u realizaciji jer je odluka već donešena.

### Zima
Teško je objasniti osjećaj koji govori da radiš pravu stvar. Teško je objasniti osjećaj koji govori da je energija tog prostora ona prava, i da će baš ona biti ta koja će pomoći iznijeti sve životne trenutke jedne priče koja će tu biti pisana i pričana. Težak je prvi korak u realizaciji onoga što je dugo bila samo ideja i zamisao. Težak je proces formiranja pravne osobe. Zima je teška.

### Proljeće
Svaki novi početak je prepun nade i motivacije za ono što treba doći. Ideja je postala stvarnost. Realna, vidljiva i opipljiva stvarnost. Priča je svakodnevno ispunjena radošću, bojama, kreativnošću i sretnim ljudima, svim onim što je čini posebnom i drugačijom, Huzur pričom. 
Lijepo je biti dijelom ovakvih priča. Emotivni, srećom i ponosom su ispunjeni momenti u kojima ljudi prihvataju ideju i žele joj uspjeh i dugotrajnost, i sve ono najljepše što se može poželjeti nekome ko tek treba da krene u svijet.
Samo da se priča nastavi i da ako Bog da traje i potraje.

### Ljeto
Svakim danom sve je više huzur ljudi, sretnih, pozitivnih i kreativnih. Svojom srećom i pozitivnošću motivišu Huzur tim da nastavi pričati huzur priču na sebi svojstven način , jedinstven i drugačiji. Svojom kreativnošću inspirišu Huzur tim da prihvata nove izazove rješavajući ih na obostranu sreću i zadovoljstvo.
Hvala svim huzur ljudima 🤍

### Jesen
Lijepo je osvještavati misao vodilju da je sreća znati uživati u procesu. Lijepo je prepoznavati i kreirati nove procese. Lijepo je pričati nove priče. Lijepo je slušati inspirativne priče. Lijepo je biti dijelom sretnih životnih momenata. Lijepo je biti dijelom nečijeg sjećanja. Lijepo je biti razlog nečijeg osmjeha. Lijepo je biti zahvalan.

### Zima
Može li lijepog biti previše? Huzuru ne može, jer previše je lijepog prethodna godina donijela da bi i ova zima bila teška. Nije bila teška. Osvijestila je mnoge procese koji su se u toku godine dana izdešavali. Pomogla je da se sa kratke životne distance zaokruže neki krugovi, da bi se novi mogli lakše i ljepše otvoriti. Bila je tu kao podsjetnik da je svaka težina s razlogom teška, i svaka radost s razlogom lijepa. Zima sada ima novu boju, boju zahvalnosti. 

### Proljeće
Simbolično, kao da se sa svakim novim proljećem rađaju nove nade i nove želje. 
Da sve iskrene nade i iskrene želje kao i iskreni ljudi huzur budu i huzur nađu.

---

*Huzur sretan ti prvi mali veliki rođendan 💕* 