# Ono što je tvoje, pronaći će put do tebe


## Putnici
Ne žuri, srce moje
ima vremena za sve -
i za suze, i za smijeh,
i za puteve kojima tek treba poći.

### Ne žuri
Usporiti, zatvoriti oči, duboko udahnuti, oslobađajuće izdahnuti i polahko otvoriti oči. Svijet više nije onakav kakav je bio maloprije. 
Usporavanjem svoga bića usporava se i svijet oko bića. 
Usporavanje pomaže osjetiti sebe u trenutku. Usporavanje pomaže objektivnijem sagledavanju situacije. Usporavanje pomaže osvještavanju zahvalnosti na svemu što u životu imamo. Usporavanje pomaže osvještavanju zahvalnosti na svemu što u životu nemamo. Usporavanje ne znači nužno zaustavljanje, ali pravi prostor i da se biće zaustavi ako je to zaista potrebno. Jer nekada je stvarno potrebno stati, zatvoriti oči, duboko udahnuti, oslobađajuće izdahnuti i ponovo otvoriti oči.

### Ima vremena
Usporavanje pomaže u shvatanju i prihvatanju spoznaje da sve u životu traži svoje vrijeme i da za ljude, obaveze i planove koji treba da se dese svako u svom vremenu pronalazi put do onoga što treba da mu pripadne. Niko ne zna i nikako ne može da zna ukupnu količinu vremena koju ima, ali ključan je način na koji se odnosi prema tom vremenu, kolika god njegova trajnost bila. Česta usporavanja zbog osvještavanja spoznaje da ono što biću pripada, pronalazi svoj put do njega, tačno u pravo vrijeme i u tačno određenom trajanju su ključna za zdravo poimanje života, i svih njegovih kontrasta, i suza i smijeha.

### Za sve kontraste života
Život pruža vremena svim kontrastnim bojama da se isprepliću po njegovom platnu. Nekada su te boje vedre, jasne,  vesele i razigrane, a opet nekada su tmurne, zamagljene, tužne i beživotne. Ali najbitnije da zajedničkim obrisima upotpunjuju sliku života, svojstvenu svakom biću. Za raspoznavanje boja na svakoj slici treba vremena i treba se s vremena na vrijeme izmaknuti, usporiti, zatvoriti oči, duboko udahnuti, oslobađajuće izdahnuti i polahko otvoriti oči. Pogled na sliku života je jasniji i sve što se da pogledati na njoj ima apsolutnog smisla. 
Svi kontrasti se tako savršeno uklapaju da je čak nemoguće prepoznati kada i gdje počinje i prestaje jedan, a kada i gdje počinje i prestaje drugi. 
Toliko je tokom života brige i zbog suza i zbog smijeha. A ostaju samo trenutci mira, koje je biće osjećalo dok je plakalo ili dok se smijalo. Prepoznavanjem i osviještavanjem ovih trenutaka mira u momentu dok ih živi, biće biva darovano osjećajem lahkoće životnog puta i svi tereti postaju lakši, čime cijeli životni put postaje lakši, i zadobija novi smjer i novi tok. Jer nije moguće da slika života, ičijeg, bude potpuna bez jednog ili drugog, bez smijeha ili bez suza.

### I za puteve kojima tek treba poći
Huzur je putovati kroz život miran, biti otvoren za nove spoznaje, ljude, mjesta i iskustva. Koliko god životna dionica trajala, jedna od njenih univerzalnih ljepota jeste da svako životno platno ima svoju posebnim bojama bojenu priču. Na biću je da s vremena na vrijeme uspori, zatvori oči, duboko udahne, oslobađajuće izdahne, otvori oči i nastavi svoje putovanje sa čvrstim uvjerenjem da sve ono što je njegovo i vrijeme i mjesto i ljudi i osjećaji i spoznaje i emocije putuju zajedno s njim.

---

*Da svi mi, putnici, u svojim životnim proputovanjima huzur budemo i huzur nađemo.* 🌸